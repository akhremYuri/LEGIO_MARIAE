<!DOCTYPE html>
<html lang="en">
  <head>
    <meta charset="UTF-8" />
    <meta http-equiv="X-UA-Compatible" content="IE=edge" />
    <meta name="viewport" content="width=device-width, initial-scale=1.0" />
    <title>lectio divina</title>
  </head>
  <body>
    <h1>Што такое lectio divina?</h1>
    <p>
      Ужо ў раннім Касцёле хрысціяне задумаліся аб тым, як трэба плённа чытаць
      Біблію і разважаць над ёй. Грэчаскі вучоны і ранні хрысціянскі багаслоў
      Арыген распрацаваў спосаб духоўнага, або містычнага, разумення Святога
      Пісання. Выводзіцца ён не з пытання "што мне рабіць?", але "кім я ёсць?".
      Усе біблейскія тэксты разглядаюцца як вобразы, якія хочуць перада мной
      адсланіць дарогу да Бога. Паказваюць мне, у якім месцы я стаю перад Богам
      і што мне трэба зрабіць, каб наблізіцца да Яго. Ад IV стагоддзя на базе
      гэтага духоўнага сэнсу манахі разгарнулі lectio divina - "божае чытанне".
      Папа Бенэдыкт XVI сказаў падчас сваёй прамовы ў 2005 годзе: "Я б, у
      прыватнасці, хацеў узгадаць і парэкамендаваць старажытную традыцыю
      <em>божага чытання:</em> руплівае чытанне Святога Пісання, якое
      суправаджаецца малітвай і вядзе да таго блізкага дыялогу, у якім чытач чуе
      Бога і ў малітве адказвае Яму з адкрытым у даверы сэрцам".
    </p>
    <p>
      У <em>божым чытанні</em> маем метад з чатырма крокамі:
      <em>lectio, contemplatio, oratio, meditatio.</em>
    </p>
    <h2>1. Чытанне - <em>lectio</em></h2>
    <p>
      Першы крок засноўваецца на чытанні. Тэкст Бібліі чытаю паволі, як быццам
      бачу яго ўпершыню. Чытаючы, не маю намеру пашырыць свой багаслоўскі
      гарызонт, але хачу <span>спаткацца са Словам Божым.</span> Вельмі добра
      адчуваю, дзе прачытанае Слова мяне кранае і што яно ўва мне вызваляе.
      Святы Грыгорый Вялікі, папа і доктар Касцёла, сцвердзіў, што сэнсам
      чытання з'яўляецца адкрыццё Божага Сэрца ў Святым Пісанні. Чытаю Біблію,
      каб спадкаць Бога і Езуса Хрыста, пра Якога кажа кожная старонка Новага
      Запавету.
    </p>
    <h2>2. Разважанне - <em>meditatio</em></h2>
    <p>
      Разважанне азначае, што дазваляю словам Пісання глыбока запасці ў сваё
      сэрца. Ужо не задумваюся над зместам, але спрабую "перажоўваць" слова і
      яго "смакаваць". Паўтараю яго зноў і зноў у сваім сэрцы. Евангеліст Лука
      апісвае гэты спосаб, паказваючы прыклад Марыі. Піша, што пасля таго, як
      пачула словы пастухоў, "захоўвала ўсе гэтыя словы, разважаючы ў сэрцы
      сваім" (Лк 2, 19). Грэчаскае слова, перакладзенае як "разважала", азначае
      "ўкладаць у цэласнасць, злучыць паміж сабою", гэта нешта як з укладаннем
      галаваломкі-мазаікі. Св. Лука ў Марыі бачыць узор чалавека, які захоўвае
      Слова Божае ў сваім сэрцы і задумваецца пра яго, каб лепей зразумець. На
      гэтым засноўваецца сутнасць разважання. Разважать - паўтараць Божае Слова,
      каб яно пранікла ў маё сэрца і душу да глыбіні. Тут працуе не столькі мой
      розум, бо ён заўсёды неспакойны, а словы, якія чуем толькі розумам, хутка
      знікаюць. Калі ж Слова Божае разважаем у сэрцы (сумленні), то яно
      пераходзіць да падсвядомасці і таксама асвятляе глубіню душы. Дае жыццю
      добры смак. Духоўныя майстры разважання называлі яго "перажоўваннем".
      Казалі, што Слова, якое "перажоўваецца", дае ўсяму целу салодкі смак -
      Божы смак любові, супакою і радасці. У лацінскай традыцыі дзеяслоў
      meditari азначае "аддана служыць чамусьці, пастаянна нешта практыкаваць",
      можна таксама растлумачыць як "уваходзіць у сярэдзіну". Слова павінна
      дайсці да майго нутра, стацца маім нутром, г. зн. тым, чым сапраўды жыву.
      Павінна мяне весці ў маё нутро(сумленне), да цэнтра майго жыцця, адкуль
      магу парадкаваць сваё жыццё ад пачатку.
    </p>
    <h2>3. Малітва - oratio</h2>
    <p>
      Абазначае кароткую малітву, малітву, у якую ўкладаю ўсе свае пачуцці і
      выказваю сваю тугу па Богу. Манахі казалі, што падчас разважання
      выклікаецца туга па Богу, а падчас малітвы прашу Бога, каб напоўніў душу
      маю Сабою і наталіў тугу. Няхай Ён адорыць мяне Сабою, каб мы з Ім былі
      адным. Слова няхай мяне ўсё больш акунае ў Божую любоў, каб я быў у Яго
      любячых руках.
    </p>
    <h2>4. Сузіранне - contemplatio</h2>
    <p>
      Манахі казалі, што так сапраўды ад нас залежыць, наколькі мы ўмеем
      выпрактыкаваць толькі першыя тры крокі божага чытання. Чацвёрты крок
      з'яўляецца дарам Божай ласкі. Да гэтай пары мы разважалі словы Пісання,
      цяпер пакідаем слова і паспрабуем у цішыні злучыцца з Богам. Слова прывяло
      нас да цішыні. Праз гэтыя словы Бог дакрануўся да нас, а цяпер мы хочам,
      дзякуючы сузіранню, дакрануцца да Бога і стаць з Ім адным. Для манахаў у
      раннехрысціянскія часы містыка заўсёды была містыкай святога Пісання.
      Чытаючы і разважаючы Біблію, уваходзім у найглыбейшыя містычныя
      перажыванні. Мэтай кожнага містычнага перажыцця з'яўляецца з'яднанне з
      Богам. Ужо не разважаю, кім Ён ёсць, але напаўняюся Ім і праз гэта
      забываюся аб сабе. Менавіта тады, калі забываемся аб сабе, становімся
      людзьмі зусім свядомымі, жывем цалкам тут і цяпер, у паўнаце злучаемся с
      Богам. Дзеяслоў contemplari азначае "ўважліва да нечага прыглядацца". Я
      нічога канкрэтнага не бачу, не маю аб'яўлення, але сузіраю прычыну
      існавання. Пра св. Бенэдыкта казалі, што ён у кожным промні сонца бачыў
      увесь свет. Менавіта так можна перадаць сутнасць сузірання. У адным
      адзіным позірку бачу ўсё на раз, можна сказаць, так, як гэта бачыць Бог.
      Не пазнаю нешта недаступнае для мяне, аб чым мог бы сказаць, але пранікаю
      праз ўсё гэта. У адначассе ўсё становіцца для мяне светлым і зразумелым.
      Не ведаю, як словамі растлумачыць сваё жыццё, але глыбока ў сэрцы ведаю,
      што ўсё раз'яснілася. Усё добра такім, якім яно ёсць. Сузіранне - гэта
      згода на жыццё, на сваё існаванне, прыняцце таго, што ёсць.
    </p>
    <p>
      У часе сузірання я ўжо не задумваюся пра Бога, бо калі задумваюся пра
      Бога, то тады я яшчэ далёка ад Яго. Сузіранне мае нас давесці да з'яднання
      з Богам. Адзін з манахаў кажа, што Слова Божае адкрывае перад намі
      невымоўную таямніцу Бога. Бог, які выказваецца пры дапамозе слоў,
      адначасова з'яўляецца па-за ўсякім словам. Аднак мы патрабуем слоў, каб
      дастаць да гэтай невымоўнай прасторы цішыні і там пажыць з Богам і
      з'яднацца з Ім.
    </p>
    <p>
      У цішыні пакідаю свае думкі і вобразы, я адно з сабою і з Богам. Гэты стан
      - хвілінка. Я не магу яе вярнуць, прымаю і перажываю яе як дар. У гэтым
      сэрцы невымоўнай любові Бога я павінен адчуваць сябе як у сябе, як дома.
      Такое пачуцце дае таямніца, бо адчуваць як у сябе можна толькі там, дзе
      жыве таямніца. У Богу мая душа знаходзіць супакой. Праўду кажуць словы
      псальміста: "Я ўсталяваў лад і супакой у сваёй душы. Як немаўля на руках
      сваёй маці, як немаўля - так ува мне душа мая" (Псальм 131, 2).
      Прысутнасць у Божым сэрцы можна параўнаць з прытуленнем немаўляці да шчакі
      сваёй маці. Сузіранне - такое глыбокае адчуванне Бога, поўнага бацькоўскіх
      і мацярынскіх пачуццяў.
    </p>
    <p>
      Манахі прадставілі ўзаемасувязь чатырох крокаў божага чытання: Чытанне -
      Божы водар разыходзіцца з алебастравага посуду. Разважанне - нюхаць і ўсё
      глыбей увыхаць прыемны пах. Малітва - просьба, якую кіруем да Бога, каб
      наталіў тугу, якая з'явілася падчас разважання. Сузіранне - асалода ад
      Божага водару, цудоўнага паху Божай любові.
    </p>
    <p>
      Усе чатыры крокі маюць паміж сабою цесную сувязь. Чытанне без разважання
      будзе сухім. Разважанне без чытання губляе свой падмурак і вісіць у
      паветры. Сузіранне ўдасканальвае разважанне.
    </p>
  </body>
</html>
